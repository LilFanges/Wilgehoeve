spooktocht.txt

Overal op het terrein zijn nog sporen te vinden van de oude bewoning. Overdag zijn de oude gebouwen nog terug te vinden. 's avonds is het mogelijk de oude bewoners tegen het lijf te lopen.

Witte Wieven
Dit zijn de oudste bewoners van het landgoed. Op mistige avonden zijn ze te zien bij de oude grafheuvels aan de noordkant van het landgoed. De waarnemingen van deze Witte dames stammen al  van voor de eerste bewoning van de Fliergoed. De wieven zijn oude kruidenvrouwtjes of heksen die hun geest op aarde achtergelaten hebben. Ze doen geen kwaad maar het is wel handig om uit de mist te blijven en een goede lichtbron mee te nemen.

Drentsche Heidesnoeken
In de poelen in de oude veengronden zitten Drensche heidesnoeken. Dit is een "levend fossiel", een dier waarvan we al lang dachten dat ze uitgestorven waren. Het vreemde aan deze "snoeken" is dat ze van poel naar poel kunnen migreren zonder dat de poelen met elkaar verbonden lijken te zijn. In de verhalen zoeken Drensche heidesnoeken kleine kinderen die te dicht bij het water komen. Deze kinderen worden het water ingesleurd en verdwijnen onder het veen.

De dienstbodes
Rond 1900 woonde een familie op het landgoed met hun bedienden. Volgens de verhalen in nabije dorpen gingen de familieleden niet netjes met het personeel om. In de vijftien jaar dat ze op het landgoed woonden verdwenen verschillende bedienden. Volgens onderzoekers zijn ze waarschijnlijk weggelopen en niet meer teruggevonden. Op sommige nachten is het mogelijk om verschijningen in werkkleding op de hoofdpaden tegen te komen. Volgens mensen die ze hebben gezien lijken de verschijningen de paden te volgen en negeren ze mensen die in de weg staan. Wij raden niet aan dit uit te proberen.

De soldaten
Tijdens de Eerste Wereldoorlog bevond zich een observatiepost op het landgoed. Vanuit hier werden de bewegingen van de Duitsers nauw in de gaten gehouden. Zoals bekend is tijdens de Eerste Wereldoorlog in Nederland niet gevochten. Dit was anders tijdens de Tweede Wereldoorlog. Het is lastig het terug te vinden maar waarschijnlijk heeft een geheime eenheid van het Nederlandse leger hier gelegerd. Later in de oorlog heeft het verzet een tijdje gebruik gemaakt van de kelders in de ruïnes. Dit was afgelopen toen een Duitse eenheid zich vestigde in het gebied. Volgens sommige bonnen was dit een Werwolf eenheid.

Op hele koude nachten is soms het gestamp van laarzen te horen. Verschillende mensen zeggen soldaten gezien te hebben die opeens uit de grond verschijnen. Tot nu toe zijn de uniformen nog niet geïdentificeerd. Een groep onderzoekers van de universiteit is bezig met onderzoek naar oude kelders of bunkers op het terrein.

Spooktochten
Elke donderdagavond, bij voldoende interesse, organiseren wij spooktochten. Hier is het mogelijk om in de veiligheid van de groep kennis te maken met de oude bewoners van het landgoed.
Zomers begint de tocht om 22:00 bij de oude schuur.
In de winter beginnen we om 20:00 bij de oude schuur.
We struinen gezamenlijk over het oude landgoed en bezoeken de verschillende plekken waar de oude bewoners en gasten zich laten zien. Misschien zien wij zelfs Ernst, de eerste kasteelheer, wel ronddwalen. De tocht is rond 01:00 afgelopen.
Kinderen zijn welkom, let op: het is niet mogelijk om halverwege de tocht zelfstandig met de kinderen terug te gaan. Als kinderen moe zijn zullen ze dus gedragen moeten worden of mee in een buggy. Huilende kinderen lijken voor meer activiteit te zorgen.
Kosten voor deelname zijn 10 euro.
